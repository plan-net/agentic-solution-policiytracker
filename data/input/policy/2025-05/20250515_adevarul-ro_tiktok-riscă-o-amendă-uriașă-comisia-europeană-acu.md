---
title: TikTok riscă o amendă uriașă. Comisia Europeană acuză platforma că nu respectă regulile privind publicitatea
url: https://adevarul.ro/stiri-externe/europa/tiktok-risca-o-amenda-uriasa-comisia-europeana-2443572.html
published_date: 2025-05-15T00:00:00
collected_date: 2025-05-31T01:17:49.648540
source: Adevarul
source_url: https://adevarul.ro
author: Daniela Trifan
description: "Comisia Europeană acuză TikTok că nu respectă regulile UE privind transparența reclamelor. Platforma ar putea fi amendată cu până la 6% din veniturile sale globale. 
 
 Platforma TikTok riscă o amendă uriașă FOTO: Arhivă 
 Comisia Europeană a constatat, în mod preliminar, că registrul de..."
language: en
collection_type: policy_landscape
---

# TikTok riscă o amendă uriașă. Comisia Europeană acuză platforma că nu respectă regulile privind publicitatea

*By Daniela Trifan*

Comisia Europeană acuză TikTok că nu respectă regulile UE privind transparența reclamelor. Platforma ar putea fi amendată cu până la 6% din veniturile sale globale. 
 
 Platforma TikTok riscă o amendă uriașă FOTO: Arhivă 
 Comisia Europeană a constatat, în mod preliminar, că registrul de...

Comisia Europeană acuză TikTok că nu respectă regulile UE privind transparența reclamelor. Platforma ar putea fi amendată cu până la 6% din veniturile sale globale. 
 
 Platforma TikTok riscă o amendă uriașă FOTO: Arhivă 
 Comisia Europeană a constatat, în mod preliminar, că registrul de publicitate al  TikTok nu este conform cu legislația Uniunii Europene.  Potrivit raportului publicat joi, platforma nu oferă suficiente date despre cine plătește pentru reclame, cine este vizat de acestea și ce conținut publicitar este promovat. 
 TikTok nu „ furnizează informațiile necesare despre conținutul reclamelor, utilizatorii vizați de reclame și cine a plătit pentru reclame și, de asemenea, nu permite publicului să caute reclame ”, a transmis Comisia Europeană, potrivit  Politico. 
 Această lipsă de transparență ar putea atrage o sancțiune severă: dacă neregulile sunt confirmate, Comisia poate aplica o amendă de până la 6% din veniturile globale anuale ale companiei. 
 TikTok are dreptul la replică 
 În acest stadiu, TikTok are posibilitatea să răspundă acestor acuzații și, eventual, să propună măsuri pentru remedierea problemelor, evitând astfel amenda. 
 Un purtător de cuvânt al companiei a declarat că TikTok „ revizuiește constatările preliminare ale Comisiei ” și că firma rămâne „ angajată să își îndeplinească obligațiile în temeiul DSA”. 
 „Deși susținem obiectivele regulamentului și continuăm să îmbunătățim instrumentele noastre de transparență publicitară, nu suntem de acord cu unele dintre interpretările Comisiei și observăm că îndrumările sunt furnizate prin intermediul unor constatări preliminare, mai degrabă decât prin intermediul unor orientări publice clare”, a adăugat compania. 
 Alte investigații și măsuri recente 
 TikTok este a doua platformă care primește un astfel de avertisment din partea Uniunii Europene în baza noii Legi privind serviciile digitale, după X, deținută de Elon Musk, vizată de o investigație similară în vara anului trecut. 
 Ancheta Comisiei împotriva TikTok a început în februarie 2024 și  vizează mai multe aspecte, aflate încă în analiză: designul care creează dependență, protecția minorilor și accesul la date pentru cercetători. 
 Între timp, Comisia a încheiat o altă investigație DSA după ce TikTok a acceptat să nu lanseze funcții de recompensă în versiunea lite a aplicației, testată în Franța și Spania. 
 De asemenea, în decembrie 2024 a fost lansată o a treia anchetă, privind  implicarea TikTok în alegerile din România.